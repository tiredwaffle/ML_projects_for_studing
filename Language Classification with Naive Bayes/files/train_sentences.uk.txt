Перелякані мешканці дому з'юрмилися на горішній площадці сходів.
Знизу, наче з чорної прірви, долинали якісь булькітливі звуки, так, немов із води виходило повітря.
Часом ті звуки перетворювалися в шипіння, трохи чи не в свист.
Але й це незабаром стихло, і в мороці чулося вже тільки важке дихання, ніби хтось насилу зводив дух.
Відон Скотт натиснув на кнопку, і світло залляло сходи й передпокій унизу Він і його батько, з револьверами в руках, обережно зійшли сходами.
Однак у жодній обережності потреби вже не було.
Біле Ікло зробив своє.
Серед поламаних і поперекиданих меблів лежав боком незнайомець, затуливши лице рукою.
Відон Скотт нахилився, відтулив йому руку й обернув лице до світла.
Страшна рана в горлі виразно пояснювала причину його смерті.
Джим Голл! — сказав суддя, і батько з сином переглянулись.
Вони підійшли до Білого Ікла.
Він також лежав боком, очі йому були заплющені, та, коли вони нахилились над ним, повіки його трошки розтулились і хвіст ледь-ледь ворухнувся.
Відон Скотт погладив його, з горла почулось гарчання, але слабеньке, ледве чутне, і зараз же урвалось.
Повіки йому опустились, і все тіло зовсім ослабло й витяглося на підлозі.
Йому вже кінець, бідоласі, — пробурмотів Скотт.
Ну, це ми ще побачимо! — заявив суддя, підходячи до телефону.
Сказати правду, в нього один шанс на тисячу, — заявив хірург, повозившись з півтори години над Білим Іклом.
У вікна пробивався вже світанок і притьмянив електричне світло.
Опріч дітей, уся родина зібралася біля хірурга почути його присуд.
Зламано задню ногу, — казав той далі, — три ребра також зламано, і принаймні одне з них простромило легеню.
Він утратив майже всю кров.
Можливо, що всередині ще щось пошкоджене.
Його, здається, товкли ногами… Я вже й не кажу, що три кулі прошили його наскрізь.
Та ні, один шанс на тисячу — занадто оптимістично.
Він має хіба один шанс на десять тисяч.
Але й цього шансу не можна втратити! — вигукнув суддя Скотт.
Я не стою за видатками, лікарю, — просвітіть його рентгенівським промінням, зробіть усе, що треба.
Відоне, зараз же телеграфуй у Сан-Франциско докторові Нікольсові.
Ви, лікарю, не ображайтесь, але ви розумієте, що для цього пса треба зробити все, що можна.
Лікар усміхнувся.
Звісно, звісно, я розумію.
Він заслужив, щоб для нього зробити геть усе можливе.
Його треба доглядати, як людину, як дитину хвору… Не забувайте, що я казав вам про температуру.
О десятій я знову навідаюсь.
Білого Ікла справді доглядали так, як людину.
Суддя запропонував був найняти доглядальницю, але дочки обурено відкинули таку пропозицію і самі взялися його доглядати.
І Біле Ікло виграв цей один шанс з десятьох тисяч, якого остерігся дати йому лікар.
Але не слід дорікати лікареві, що він помилився.
Ціле своє життя він лікував і оперував виніжених цивілізованих людей, що звикли жити у вигодах і мали предками багато виніжених поколінь.
Проти Білого Ікла вони всі були кволі й тендітні і не вміли чіплятися за життя.
А Біле Ікло прийшов із Пустелі, де кволі не виживають і гинуть, позбавлені всякого захисту.
Ні його батько, ані мати не були кволі, так само, як і покоління їхніх предків.
Залізний організм і живучість — ось яку спадщину дістав Біле Ікло від Пустелі, і тримався він за життя усім своїм єством і кожною частинкою, тримався і духом, і тілом, і то так завзято, як це властиво було тільки в прадавні часи всім живим створінням.
Біле Ікло лежав зв'язаний, як той невільник, увесь у пластирах і пов'язках; він не міг поворухнутись і нудився цілими тижнями.
Найбільше він спав і снив, і перед ним безкраєю низкою проходили образи з Півночі.
Примари минулого пробудилися й обступили його.
Він знову жив у печері з Кічі, тремтячи, покірно підповзав до ніг Сивому Боброві; тікав чимдуж від Ліп-Ліпа й зграї цуценят, що знімали страшенний галас.
Він знову переживав місяці голоду, марно пробуючи вполювати дичину в завмерлому лісі, знову біг на чолі запрягу, а ззаду ляскав батіг у руках Міт-Са або Сивого Бобра і розлягались їхні вигуки: "Ра-а! Ра-а!", коли вони прибули до вузького межигір'я, і собаки згорнулись, як віяло, на вузькій стежці.
Він знову переживав ті дні, що пробув у Красеня Сміта, і бої, в яких брав участь.
У ці хвилини він починав скиглити й гарчати, а люди, що доглядали його, казали, що йому сняться важкі сни.
Проте найгірше його, мучив один кошмар — гуркітливі страховиська-трамваї: вони здавались йому величезними рисями, що ревуть і мчать на нього.
Не раз бува, снилося йому, як він у кущах чатує на білку, коли вона спуститься на землю й відбіжить від дерева; але тільки-но кидався він до неї, як вона оберталася в трамвай, страшний і грізний, що громадився над ним, наче гора, дзвенів, гримів і плювався на нього вогнем.
Або от він виманював шуліку з неба, і той летів стрілою вниз, падав на нього, але вже це не був шуліка, й той же таки трамвай.
А ще йому снилося, що він у загороді в Красеня Сміта.
Навколо юрба, і він знає, що буде бій, і не зводить ока з дверей, куди має ввійти його супротивник.
Двері відчиняються, і на нього кидається трамвай.
Безліч разів привиджувалося таке Білому Іклу, і щоразу його мучив невимовний жах.
Нарешті настав час, і остання пов'язка, останній пластир знято.
Це був дуже врочистий день.
Уся Сьєрра-Віста зібралася круг нього.
Хазяїн чухав йому за вухами, а він любовно гарчав у відповідь.
Дружина хазяїна назвала його "Спасенним Вовком".
Цю назву підхопили інші, й відтоді жіноцтво не називало його інакше, як Спасенний Вовк.
Він силкувався звестись на ноги, але після кількох невдалих спроб упав.
Він нездужав так довго, що його м'язи втратили пружність і силу.
Засоромившись цієї кволості, так наче він провинний у чомусь перед богами, Біле Ікло героїчно напружився і таки встав на всі чотири лапи, похитуючись і перегинаючись із боку на бік.
Спасенний Вовк! — хором вигукнули жінки.
Суддя Скотт переможно глянув на них.
Оце ж і ви кажете, — мовив суддя.
Саме те, що я весь час доводив.
Жоден собака не зміг би зробити того, що він зробив.
Він — вовк!
Спасенний Вовк, — поправила його дружина.
Так, Спасенний Вовк! — погодився суддя.
Віднині я так його й зватиму.
Йому доведеться знов учитися ходити, — зауважив лікар.
Тож хай зараз уже й починає.
Тепер воно йому не пошкодить.
Виведіть його надвір.
І Біле Ікло вийшов з дому, а за ним, наче він король який, поштиво рушили всі мешканці Сьєрра-Вісти.
Він був дуже кволий і, дійшовши до галявини, знесилився й мусив лягти спочинути.
Потім увесь похід подався далі.
З кожним кроком у м'язи йому ніби вливалася сила, і кров швидше текла в жилах.
Дійшли до стайні, і там при вході лежала Коллі, а півдесятка товстеньких цуценят вовтузились біля неї на осонні.
Біле Ікло подивився на них враженим поглядом.
Коллі погрозливо загарчала, й він спинився на безпечній відстані.
Бідон Скотт легенько підштовхнув до нього одне цуценя.
Біле Ікло підозріливо наїжився, але хазяїн його заспокоїв.
Коллі, яку тримала котрась із жінок, поглядала на нього насторожено й сердито гарчала.
Цуценя підповзло до Білого Ікла.
Він нащулив вуха і з цікавістю на нього роздивився.
Потім вони торкнули одне одного носами, і він відчув, як у морду його лизнув тепленький язичок.
Не знаючи сам навіщо, він теж висунув язика й облизав цуценяті морду.
Вчинок цей боги привітали оплесками й вигуками захоплення.
Біле Ікло здивувався і розгублено подивився на них.
Тоді знов його взяла кволість, і він ліг, усе ще нащулюючи вуха; схиливши голову набік, він позирав на цуценя.
На превелике невдоволення Коллі, до нього попідповзали й решта цуценят, і він з поважним виглядом дозволив їм вилазити на спину й перекидатись через нього.
Оплески були розворушили в ньому колишню незграбність і ніяковість.
Та це тривало недовго.
